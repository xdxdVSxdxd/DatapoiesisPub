   > *“Datapoiesis è tra i migliori esempi di come un progetto oggi debba essere pensato in maniera trasversale, fino a superare la dicotomia arte/scienza. In Datapoiesis c’è la scintilla che può innescare un nuovo modo di indagare e percepire una realtà, in profonda trasformazione fra opportunità e dilemmi che l’intelligenza artificiale ci pone. Con l’ingresso di questa disciplina nel quotidiano dobbiamo rispondere a nuove domande e, per questo, creare “botteghe” in cui umanisti, scienziati, artisti, politici ed imprenditori possano guidare possibili futuri, ciascuno con le proprie competenze tecniche, personali e trasversali: le cosiddette soft skills. Laboratori che art+b=love(?) sta facendo sorgere in tutta Italia e che assomigliano a quelli del Rinascimento, di cui la nostra nazione, con i suoi talenti eclettici, è sempre stata ecosistema privilegiato. Ancora oggi tutto questo rappresenta probabilmente il nostro migliore banco di prova nella competizione globale.”*  

   > **Federico Bomba**, *Direttore di Sineglossa e co-direttore di art+b=love(?)*

OBIETTIVO ha fatto la sua prima apparizione fra il 16 e il 19 maggio nella suggestiva location della Mole Vanvitelliana ad Ancona, per la terza edizione di art+b=love(?), festival dedicato all’arte che innova la scienza, le imprese e la società.

   > Nel buio di un corridoio di pietra, la luce rossa di OBIETTIVO ha consegnato il suo messaggio. 

In un momento in cui il design urbano, specialmente dei centri storici, tende ad epurare il “corpo della povertà” dal campo del visibile delle città, l’immagine dell’uomo (un senzatetto che dorme adagiato su una panchina) simboleggia un’inversione di tendenza che riporta la povertà alla luce (e alla nostra percezione), a ricordarci come vaste fasce di popolazione vivano in condizioni di povertà estrema anche vicino a noi. 

![OBIETTIVO Ancona, l'installazione presso la Mole Vanvitelliana. Prima tappa del tour di Dataopoiesis](images/CAP_3/Obiettivo_Ancona/Obiettivo_Ancona.jpg "OBIETTIVO Ancona, l'installazione presso la Mole Vanvitelliana. Prima tappa del tour di Dataopoiesis")