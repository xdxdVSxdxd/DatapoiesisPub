   > *“Raggiunto l’obiettivo primigenio di dotare il Ministero degli Esteri di una Collezione testimonianza della vitalità dell’arte contemporanea italiana, occorre allargare l’orizzonte: esplorare  nuovi linguaggi e scoprire nuovi talenti,  specchi riflettenti delle febbrili trasformazioni della tecnologia coniugata all’arte.”*

   > **Umberto Vattani**

A circa due mesi dal lancio, un evento imprevedibile ha fatto percepire a tutti il potenziale dell’operazione datapoietica in corso. **La neonata OBIETTIVO entra a far parte della Collezione d’arte italiana contemporanea della Farnesina**, accanto a nuove opere di classici del Novecento, tra cui Campigli, Burri, Greco, Marini, Paladino, Pomodoro e Capogrossi, e di giovani artisti come Luca Pozzi e Carola Bonfili.

Esperimento straordinario di diplomazia culturale nato nel 1999 su iniziativa dell’ambasciatore Umberto Vattani all'epoca Segretario Generale del MAE, **la Collezione ha compiuto vent’anni proprio quando Datapoiesis ha fatto i suoi primi passi**: una congiuntura. 

Le nuove opere sono infatti acquisite in occasione dell’anniversario, e presentate per la prima volta durante la XII Conferenza degli Ambasciatori e Ambasciatrici svoltasi a Roma fra il 24 e il 26 giugno, alla presenza di 100 ambasciatori e del presidente Mattarella:

   > *“A vent’anni dalla sua istituzione, la Collezione concorre in modo determinante all’idea di un Paese che si fa ‘sistema’ intorno alle proprie eccellenze creative ed è divenuta un elemento di forza e di identità nelle attività quotidiane di diplomazia culturale svolte da questa Amministrazione”.*

   > **Elisabetta Belloni**, Segretario Generale della Farnesina

OBIETTIVO è stata collocata al quarto piano, dove sono posizionate la maggior parte delle opere più giovani, quelle di inizio millennio, segno di trasformazione nei linguaggi e nelle forme espressive. 

E dove da  settembre è visitabile insieme ai capolavori del XX e XXI secolo, immersa nella sua nuova vita di opera a cavallo fra arte, diplomazia e cooperazione internazionale.

![Salvatore Iaconesi, Oriana Persico e Arianna Forte spiegano OBIETTIVO al pubblico di Aperti per Voi. MAE, IV Piano, Roma, 2019](images/CAP_3/Farnesina/Aperti_voi_Farnesina.jpg "Salvatore Iaconesi, Oriana Persico e Arianna Forte spiegano OBIETTIVO al pubblico di Aperti per Voi. MAE, IV Piano, Roma, 2019")

 ###La Collezione
La Collezione si compone di oltre 470 opere, alcune di proprietà e altre concesse in comodato d’uso gratuito, di più di 250 artisti e copre l’intero arco di storia dell’arte italiana dagli anni ’50 del secolo scorso ai giorni nostri. 

Nel 2017 è stata insignita del premio “Mecenati del XXI secolo – Institutional Art Awards” come migliore collezione d’arte nelle Istituzioni pubbliche. 

   > Le opere non sono separate – anche architetturalmente – dal resto dell’edificio, mischiandosi agli spazi di lavoro e alla vita del corpo diplomatico italiano, delle delegazioni in visita, di summit ed eventi internazionali, nella convinzione che l’arte contemporanea sia un modo di ispirare, creare sensibilità, aiutare la cooperazione fra paesi e culture differenti, e di  promuovere l’Italia e le sue eccellenze.

###Il catalogo e le nuove acquisizioni

A celebrare le acquisizioni del il volume **“Oltre i confini – I vent’anni della Collezione Farnesina 1999-2019: Le nuove acquisizioni”**. 

Il catalogo, edito da De Luca Editori d’Arte, è introdotto dagli scritti dell’Ambasciatore Umberto Vattani, che ideò la Collezione, Greta Alberta Tirloni, Paolo Serafini e da Cesare Biasini Selvaggi. 

Dal Catalogo:

*[...] L’opera d’arte contemporanea, travolgendo ogni confine di genere, si sta appropriando di nuovi strumenti espressivi, figli dell’epoca elettronica, in un interscambio attivo con sistemi di pensiero e di cultura diversi, in modo particolare con quelli scientifici. Consapevoli che il mondo cambia quando si scoprono nuovi linguaggi, gli artisti del XXI secolo stanno avviando un rivoluzionario morphing dell’icona estetica codificata dalla tradizione, sconfinando in una vera e propria ricerca di natura epistemologica. L’odierna figura dell’artista-tecnologo rappresenta l’esito di una proficua esperienza transculturale che si snoda nei secoli, dal sincretismo tra arte-scienza del Rinascimento, all’indagine della relazione uomo-macchina elettromeccanica, nell’ambito di una scienza pre-einsteiniana, compiuta dagli esponenti di alcune avanguardie storiche del XX secolo, come dadaismo e futurismo; dal lavoro nel contesto di una scienza relativistica, svolto da gruppi come quelli T e N dell’arte programmata negli anni Sessanta del Novecento, all’attuale ibridazione arte-scienza nelle condizioni inedite costituite dalle tecnologie “immateriali” dell’informazione. In questo alveo si collocano le opere dei tre artisti emergenti, selezionati in questa occasione dal Comitato scientifico della Collezione Farnesina.*

*Il duo artistico Salvatore Iaconesi (1973) e Oriana Persico (1979), ingegnere robotico, hacker, TeD e Eisenhower Fellow lui, esperta di comunicazione e inclusione digitale e cyber-ecologista lei, osserva la mutazione delle società con l’avvento delle reti e delle tecnologie ubique. Tra poetica e politica, corpi e architetture, squat e modelli di business rivoluzionari, la coppia promuove una visione del mondo in cui l’arte è il collante tra scienze, politica ed economia. Per loro la cultura è immersa nella tecnologia, proprio come è vero il contrario: «Noi inventiamo la tecnologia – affermano – tanto quanto la tecnologia inventa noi. Questa è una riflessione fondamentale per affrontare le sfide globali del nostro pianeta: reti, dati e computazione non sono più solo un fatto tecnico, ma esistenziale, perché modificano la nostra psicologia, relazionalità, informazione, comunicazione, conoscenza, cultura. È, quindi, necessario che la cultura si riappropri della tecnologia, abilitando l’essere umano a posizionarsi all’interno di un intero ecosistema di relazioni: con altri umani, organizzazioni, istituzioni, entità non-umane come quelle computazionali (IA) e l’ambiente, aprendo effettive opportunità di percepire e avere a che fare con problemi quali il cambiamento climatico, la povertà, l’accessibilità della salute, l’energia, le migrazioni e le altre questioni globali che sarà possibile affrontare solo attraverso collaborazioni planetarie». Obiettivo (2019) è la loro opera da oggi in Collezione Farnesina: una lampada che emette luce in maniera continua, fino a che la povertà nel mondo non terminerà. Si tratta di un oggetto “Datapoietico” che, collegato a fonti di dati, si anima per consentirci di avere esperienza dei grandi fenomeni complessi del mondo globalizzato, trasformando i dati in occasioni di riflessione, emozione, condivisione, discussione e, soprattutto, in presa di responsabilità e azione partecipata. Obiettivo raccoglie dati circa la povertà estrema nel mondo da sorgenti affidabili (UN, UNDP, World Bank, OECD, World Poverty Clock), elabora questi dati e visualizza i risultati di questa elaborazione, animando la luce che emette e modificandone l’intensità (per esempio, variazioni più o meno rapide rappresentano un maggior o minor tasso di oscillazione delle condizioni di povertà nel mondo).* 

####“Mondi alternativi e nuove tecnologie nelle ultime acquisizioni della Collezione Farnesina”, di Cesare Biasini Selvaggi. 

![Montaggio di  a cura di Chirale - MAE, IV Piano, Roma, 2019](images/CAP_3/Farnesina/montaggio.jpg "Montaggio di  a cura di Chirale - MAE, IV Piano, Roma, 2019")

![OBIETTIVO, il team di HER davanti alla didascalia - MAE, IV Piano, Roma, 2019](images/CAP_3/Farnesina/team.jpg "OBIETTIVO, il team di HER davanti alla didascalia - MAE, IV Piano, Roma, 2019")

![L'equipe di HER e Angelo Cappello, ex direttore della Collezione Farnesina - Aperti per Voi. MAE, ingresso, Roma, 2019](images/CAP_3/Farnesina/ingresso.jpg "L'equipe di HER e Angelo Cappello, ex direttore della Collezione Farnesina - Aperti per Voi. MAE, ingresso, Roma, 2019")

