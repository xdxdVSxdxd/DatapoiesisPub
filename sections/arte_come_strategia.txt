L'opera d'arte aiuta a posizionarsi in un mondo in cui i dati e la computazione modificano anche il nostro ambiente – fisico e delle relazioni – e può avere un ruolo rivoluzionario, tanto da stimolare nuove opportunità economiche, sociali, politiche. 

   > Nel progetto l’arte ispira il business e la ricerca, e viceversa: mantenendo i rispettivi ambiti di autonomia, si avvia un dialogo che riconosce all’arte un ruolo strategico paritario a monte e a valle del processo, abbandonando logiche decorative e ornamentali. 

Un processo che è stato vissuto sulla pelle del progetto, al punto che il concept artistico (originariamente un abat-jour per la casa) si è trasformato in un’installazione luminosa per lo spazio pubblico, seguendo le indicazioni emerse dalla ricerca di mercato e dallo studio dei pubblici condotte da PlusValue e recepite dalla direzione artistica in un dialogo generativo.

Ripercorrendo la linea del tempo e gli eventi che hanno caratterizzato la vita del progetto, la sezione descrive e racconta come Datapoiesis si è manifestata attraverso mostre, talk, tavole rotonde, performace e azioni di formazione radicali e inclusive, coinvolgendo pubblici trasversali, media, città e luoghi della cultura differenti.

   > Il punto di partenza è OBIETTIVO: l’oggetto d’arte datapoietico sul quale l’intera strategia è stata costruita.  

Canalizzato attraverso i linguaggi dell’arte e del design, **l’oggetto datapoietico si pone come generatore di immaginario progettato per attivare dibattiti sui futuri delle nostre vite**, sempre più legati a “cose”  in grado di “parlarci”, interagire con noi e fra di loro influendo sulle nostre decisioni e la nostra percezione del mondo, rendendo accessibili a pubblici trasversali temi generalmente confinati a specialisti, tecnici e ambienti di settore.

Un **totem** intorno al quale raccogliersi per generare senso e attivarsi, come individui e società.

![OBIETTIVO: le 19 lastre in evidenza. Galleria Wild Mazzini, mostra di disseminazione del tour: Capire la Datapoiesis, Torino](images/CAP_2/Torino_ravvicinata.JPG "OBIETTIVO: le 19 lastre in evidenza. Galleria Wild Mazzini, mostra di disseminazione del tour: Capire la Datapoiesis, Torino")
