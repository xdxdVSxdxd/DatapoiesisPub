#Alessandro Bollo 

##Direttore Fondazione Polo del ‘900

   > “Gli oggetti data-poietici possono rappresentare un inaspettato e stimolante campo di sperimentazione e pratica per quelle istituzioni culturali che si pongono come obiettivo quello di riattivare nelle persone il pensiero e l’analisi critica necessari per affrontare con maggiore consapevolezza la complessità del tempo presente. 

   > La forza dirompente degli oggetti data-poietici risiede anche nella loro capacità di fornire chiavi “altre” di avvicinamento e comprensione ai fenomeni complessi attingendo da dimensioni inedite come quelle empatiche, emozionali, sensoriali, dialogiche e partecipative. 

   > Nella prospettiva dell’istituzione culturale si aprono opportunità inesplorate per ritornare a considerare i dati come materia per la discussione e il confronto, antidoto necessario per emanciparsi da situazioni esistenziali e collettive in cui il dominio degli estrattori dei dati si traduce in frustrazioni che non riguardano solo la natura sperequata della distribuzione del valore, ma il rischio concreto che si rendano anemici, svuotati di senso, anima e conflitto i meccanismi partecipativi e decisionali che sono alla base della vita democratica.”

![Alessandro Bollo](images/CAP_4/Bollo.jpg "Alessandro Bollo") 

#Leonardo Camiciotti

##Executive director, Consorzio Top-ix 

   > “I dati sono le parole con cui il mondo si racconta nel linguaggio digitale, con un alfabeto sempre più ricco e un'infinità di dialetti. 

   > La Datapoiesis è la nuova oasi in cui scienza, tecnologia e arte si incontrano, si parlano e si intrecciano per miscelare tali artefatti in nuove forme di descrizione, comprensione e consapevolezza. Le infrastrutture di rete si fanno quindi veicolo di uno strumento nuovo che consente una partecipazione collettiva alla gestione e soluzione di sfide complesse, locali e globali. 

   > In altre parole, la Datapoiesis sarà lo specchio della nostra trasformazione e, ci auguriamo, della nostra evoluzione.”

![Leonardo Camiciotti](images/CAP_4/Camiciotti.jpg "Leonardo Camiciotti") 

#Alex Giordano

##Università Federico II° di Napoli - dir. scientifico SOCIETING 4.0

   > Nel mondo danneggiato in cui ci troviamo dove la disgregazione delle masse avviene anche attraverso l’accesso autoreferenziale ed individuale alle tecnologie planetarie, la Datapoiesis ci aiuta a considerare le tecnologie come strumenti che assumono un ruolo rilevante quando sanno parlare con/dei contesti nei quali devono essere applicate, per poter favorire i processi di cambiamento, per abilitare le connessioni tra diversi attori e per facilitare le persone.

   > Coerentemente con quella che può essere una via mediterranea all’innovazione tecnologica, la Datapoiesis innova a partire dal riconoscimento della specificità della realtà concreta dalla quale assume dati e significati, rappresentando poi la stessa realtà con una modalità inedita eppure parlante e fortemente coerente con il contesto stesso. La Datapoiesis, quindi, utilizza e produce possibili visioni di futuro partendo e rivolgendosi ad ambiti di intervento (geografici, tematici, sociali,…) concreti, che hanno le loro specificità, da comprendere, analizzare e valorizzare. E’ la ricerca di un modo di agire e reagire attraverso quel dirottamento di senso (détournement) di concetti precostituiti che solo l’arte si può permettere.

   > E’ un gioco situazionista che costruisce l’immaginario facendo dialogare l’innovazione tecnologica con i contesti socio-culturali. 

   > E’ un metodo che consente di giocare a inserire elementi, che abitualmente appartengono ad un contesto specifico, all’interno di un contesto differente, per creare relazioni inconsuete dalle quali ricavare nuovi significati possibili nuove idee e nuove soluzioni. In questo modo la tecnologia smettere di essere il simbolo dell’alienazione.

   > Che nasca in un luogo-simbolo come le Fabbriche ex Olivetti è rassicurante, oltre tutto in quel luogo l’arte è sempre stata ricercata come fonte di ispirazione e conoscenza per le persone che lì lavorano e come linguaggio per raccontare in modo poetico il senso sociale del lavoro (riguardiamoci le bellissime fotografie di Berengo Gardin che ha raccontato la fabbrica e la città di Ivrea dal 1967 al 1985).

   > La DataPoiesis è un momento necessario: è l’occasione che ci stiamo dando di cambiare lo sguardo che il mondo ha su di sé.

![Alex Giordano](images/CAP_4/Giordano.jpg "Alex Giordano") 

#Marcella Mallen

##Presidente Fondazione Prioritalia 

   > “Datapoiesis è una parola che svela il lato umano dei dati e definisce nuovi modi di agire. Obiettivo, prima opera datapoietica – la lampada che si spegnerà quando finirà la povertà nel mondo – rappresenta una sintesi tra umano e tecnologico, un artefatto intelligente che ha la capacità di farci entrare in connessione con una realtà che spesso scegliamo di ignorare o rimuoviamo per indifferenza o per un senso di impotenza. Come ogni espressione artistica, Obiettivo riesce a catalizzare l’attenzione umana e a creare la consapevolezza e la condivisione necessarie per affrontare il tema della povertà nello spazio pubblico con maggiore energia di pensiero e d'azione.  Una scultura di dati che trasforma gli elementi numerici dandogli nuovi significati. Relazioni, responsabilità, valori, bellezza: elementi su cui fondare la rigenerazione di persone e organizzazioni. 

   > Un grande risultato, considerato che dai Big Data e dagli algoritmi non ci aspettavamo tanto, forse perché temiamo possano depotenziare le qualità umane dell’empatia e della collaborazione anziché innescare sensibilità e comprensione ampia dei grandi problemi del mondo. Un salto logico che dimostra, ancora una volta, come la cultura e l’arte giochino un ruolo determinante nei processi di trasformazione, aiutandoci ad accettare e a riconoscere il valore delle nuove tecnologie, senza il timore di diventare protagonisti attivi del cambiamento. 

   > L’ultima nota sul progetto riguarda l’ambiente fisico e spirituale in cui ha visto la luce: le menti brillanti di Salvatore Iaconesi e Oriana Persico hanno trovato motivi di ispirazione nella fabbrica Olivetti, luogo simbolico per l’Italia e per il mondo. Qui sono esposte le macchine per scrivere, i manifesti, gli artefatti di una cultura d’impresa visionaria e sempre attuale nel saper volgere lo sguardo al futuro con fiducia e rispetto per le comunità. 

   > Un altro dono olivettiano sulla traccia delle utopie sostenibili”. 

![Marcella Mallen](images/CAP_4/Mallen.jpg "Marcella Mallen") 

#Nicola Martinelli

##Fondatore e presidente di eFM

   > "I dati non sono solo un nuovo linguaggio e neanche nuove forme di pensiero o apprendimento, i dati sono diventati parte rilevante dell’ambiente/infrastruttura della nostra esistenza. Una nuova infrastruttura ibrida che dobbiamo imparare ad abitare. Abitare i dati è la chiave per la sopravvivenza alla scorporazione del mondo. 

   > Abitare significa prendere possesso, bisogna abitare per non essere abitati da questa nuova infrastruttura. Bisogna abitare per non essere scorporati. Per questo la sfida datapoietica è importante, la sfida datapoietica è quella di dare corpo ai dati. Questa è la sfida per la sopravvivenza della specie umana. 

   > La sfida è abitare questa nuova infrastruttura mantenendo la nostra integrità, evitando di scorporarci facendoci abitare dai dati."

![Nicola Martinelli](images/CAP_4/Martinelli.jpg "Nicola Martinelli") 

#Norberto Patrignani

##Docente di Computer Ethics alla Scuola di Dottorato del Politecnico di Torino e di Informatica Generale all’Università Cattolica di Milano
 
   > Mi ha colpito l'idea di "bellezza sostenibile" insito nel progetto Datapoiesis. La bellezza è sostenibile quando innesca connessioni, interazioni e questo è fondamentale per "capire i pattern e i processi dell'interdipendenza nella complessità", dove i dati diventano "warm data" [1]. Questa è la chiave per affrontare la complessità delle sfide dell'Antropocene: dal cambiamento climatico alla povertà. Gli umani devono aumentare la capacità di riflettere e connettere dati, informazione e conoscenza (e saggezza?). 

   > Una "bellezza sostenibile" dimostra anche che i dati sono una rappresentazione imperfetta della realtà, che l'impatto ambientale delle tecnologie dell'informazione è uno dei limiti del futuro della computazione, e che le condizioni di lavoro nella filiera dell'elettronica e dell'informatica sono spesso inaccettabili [2]. Questa è la ragione principale per installare questo progetto proprio nello stesso luogo dove Adriano Olivetti immaginava una utopia concreta: il progetto Comunità, basato su bellezza, innovazione, sostenibilità e valori sociali.

   > Quale potrebbe essere la proposta di valore di Datapoiesis? 

   > Un centro ricerca e sviluppo dedicato alla comunicazione della complessità, una comunità cross-disciplinare dedicata alla formazione STEAM (Science Technology Engineering Art Mathematics), un "warm-data lab", un'officina digitale artigianale aperta dedicata alla progettazione e realizzazione di totem "datapoietici", basati su tecnologie aperte, riparabili e riciclabili. Per chi? Per organizzazioni che devono comunicare la complessità (es. ONU sugli obiettivi di sviluppo sostenibile, imprese sui loro indicatori di responsabilità sociale, autorità pubbliche sui loro obiettivi ambientali locali/nazionali, sviluppatori in cerca di stimolanti visualizzazioni artistiche per big data,...)

[1] Bateson, N. (2016). Small Arcs of Larger Circles: Framing Through Other Patterns. Triarchy Press.

[2] Patrignani, N., Whitehouse, D. (2018). Slow Tech and ICT. A responsible, sustainable and ethical approach. Palgrave.

![Norberto Patrignani](images/CAP_4/Patrignani.jpg "Norberto Patrignani") 

#Luca Simeone

##Interaction Designer e docente presso Aalborg University 
 
   > “L’altra sera ero a cena con un amico biologo e la conversazione è caduta, chissà perché, su data-poiesis. Al che, lui mi ha detto che era un nome bellissimo e che la parola ‘data’ è usata per descrivere un genere di falene della famiglia Noctuidae. 

   > Una bella coincidenza, ho pensato. Queste Noctuidae sono delle viaggiatrici cosmopolite, distribuite in tutto il mondo, eppure ancorate agli ecosistemi in cui abitano e in cui contribuiscono in maniera importante ai processi di impollinazione. 

   > La metafora della falena mi sembra che ben rappresenti il lavoro delle autrici e degli autori di Obiettivo e le loro cross-pollinazioni tra le ombre e gli interstizi di saperi e domini.”

![Luca Simeone](images/CAP_4/Simeone.jpg "Luca Simeone") 

