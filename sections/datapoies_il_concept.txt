Nell’estate del 2018 si è svolto a Ivrea il “workshop 0”: [The future is back home] (https://www.thefutureisbackhome.com/workshop-0/).

Siamo nelle Fabbriche ex Olivetti, appena rilevate da un coraggioso gruppo di imprenditori eporediesi, (allora 12, diventati nei mesi successivi 18) che, sotto il cappello della neonata società [ICONA] (https://www.icona.srl/), hanno un sogno: rigenerare i 40.000 metri quadrati di spazi in cui è nata, ha vissuto e ha prosperato una “Silicon Valley” antelitteram tutta europea e tutta italiana.

![Workshop The Future is Back Home: Tavoli di lavoro](images/Introduzione/Workshop_the_Future_is_Back_Home_Tavoli_di_Lavoro.jpg "Workshop The Future is Back Home: Tavoli di lavoro")

A organizzare il workshop sono gli amici di PlusValue, centro di ricerca e consulenza indipendente che, lavorando fra Londra e Milano, presidia con caparbia e lungimiranza i temi dell’innovazione e della finanza sociale, dell’impresa e della rigenerazione urbana, dialogando sia col settore pubblico sia con quello privato. Ci legano tre anni di collaborazione intensa, progetti e visioni condivise com’è raro che avvenga. 

Nonostante sia solo un workshop, con la mente siamo già nelle Fabbriche. 

L’impresa di Ivrea è ciclopica, un salto temporale nei gangli della storia da cui emerge l’eco di un’Italia al centro dei processi di innovazione internazionali, in cui imprenditori visionari sperimentano modelli culturali ed economici che esprimono solidarietà e responsabilità sociale, vincendo sul mercato. Un’Italia capace di tradurre tutto questo in prodotti di arte e design che sono diventati delle vere e proprie icone amate ed esportate in tutto il mondo: Vespa, moka Bialetti, Lettera 22 sono veri e propri oggetti della cultura pop che transitano dalla vita quotidiana, al MOMA, al cinema, alla letteratura in modo fluido, segnando di fatto un’epoca.

![Workshop The Future is Back Home: Tavolo di lavoro, alla destra Salvatore Iaconesi e Oriana Persico](images/Introduzione/Workshop_The_Future_is_Back_Home.jpg "Workshop The Future is Back Home: Tavolo di lavoro, alla destra Salvatore Iaconesi e Oriana Persico")

Decidiamo di unirci alla call to action per Ivrea e partecipiamo alla 3 giorni in cui un vasto gruppo di soggetti differenti – università, designer, fondazioni, istituzioni, imprese, artisti – convergono nelle Fabbriche per immaginare e discutere insieme futuri possibili e desiderabili di rigenerazione, con l’ambizione di riportare la vita in questi luoghi.

   > **Cosa avrebbe fatto oggi un imprenditore come Adriano? Quali domande si sarebbe posto? Su cosa avrebbe investito? Che prodotti avrebbe progettato e realizzato? Quale ruolo e quale mission avrebbe immaginato per un’azienda italiana del XXI secolo?**

Sono queste le domande che ci facciamo nel **Salone dei 2000**, luogo simbolico del terzo Ampliamento dove si tenevano riunioni fra operai e dirigenti e dove Adriano ha pronunciato tanti dei suoi noti discorsi. Siamo riuniti in gruppi attorno a tavoli, fra pennarelli, grandi fogli e alcuni ventilatori per sopravvivere all’afa estiva, come avviene in tanti workshop, ma i luoghi sono speciali: hanno una loro energia. E’ in questa sala, sotto lo sguardo bonario di Camillo (la statua di Olivetti padre campeggia nel Salone) che per la prima volta pronunciamo una parola nuova: **Datapoiesis**.

   > *Data + Poiesis*. Un lemma inglese dei nostri giorni e uno in greco antico caro alla filosofia e alla scienza si mischiano per fare luce su un fenomeno nuovo: *il processo attraverso il quale i dati portano all’esistenza qualcosa che prima non esisteva*. 

Questo neologismo – e il concetto che esprime – sarà il fondamento dell’intero progetto.

   > In un mondo in cui (in modi consci e inconsci) tutto quello che facciamo e produciamo genera dati, questi non sono più solo oggetti tecnici e tecnologici, ma culturali, psicologici e soprattutto esistenziali. 

![Salone dei 2000](images/Introduzione/Salone_dei_2000.jpg "Salone dei 2000")

L'ampia e ubiqua disponibilità di dati -– che riguarda processi, oggetti, corpi, comunicazioni, case, elettrodomestici, uffici, scuole, ospedali, ambiente ... – ha trasformato non solo ciò che possiamo fare e realizzare, ma anche chi siamo, le nostre esistenze, la nostra stessa capacità di posizionarci nel nostro ambiente. Si tratta di una condizione nuova e spesso problematica. 

   > **I dati vengono costantemente estratti dal nostro ambiente ed elaborati (calcolati)**, e i risultati di questa elaborazione vengono utilizzati per prendere decisioni, personalizzare i servizi e le interfacce, classificare gli esseri umani, gli oggetti e i luoghi e orientare i modi in cui le cose accadono. 

Non c’è mistero su questo: **si parla di dati come il “nuovo petrolio” sui giornali. Alla logica estrattiva, si somma il fatto che questo processo non sempre è trasparente o accessibile**. La maggior parte delle volte, infatti, è vero il contrario, con impatti negativi sulle nostre vite, che mettono in pericolo i nostri diritti, le nostre libertà e le organizzazioni sociali che tutelano le nostre democrazie – come abbiamo imparato dagli scandali di Cambridge Analitica e dai fenomeni di disinformazione in continua espansione.

   > Allo stesso tempo, **i dati e la computazione sono forse uno dei pochi modi che abbiamo per entrare in contatto con i fenomeni complessi del nostro mondo globalizzato**, in cui evadere la consapevolezza e la condizione di interconnessione e interdipendenza che ci lega è impossibile.

Dov’è il cambiamento climatico, come si manifesta? Con il nostro corpo possiamo percepire se le temperature della città in cui viviamo non corrispondono alla stagione o poco più. Quando si tratta di capire cosa succede lontano da noi – in altre città e continenti – della condizione dell’acqua o dell’aria le cose stanno diversamente. **Il nostro corpo, con i suoi sensi, può pochissimo, con l’aggravante di vivere immerso in un contesto dove ciò che compriamo, i modi in cui ci muoviamo, comunichiamo, ci approvvigioniamo di cibo o curiamo la nostra igiene personale, ha effetti diretti e dirompenti sul quartiere quanto sull’intero pianeta**. Ciò vale per il clima e per tutti i fenomeni complessi: le migrazioni, la povertà, il lavoro, l’educazione, la finanza, e persino la nostra identità che sempre più emerge come fenomeno di rete, mediata e costruita attraverso piattaforme tecnologiche a cui affidiamo immagini, memorie, relazioni.

   > **Per vivere e orientarci nella globalizzazione**, caratterizzata dall’incessante e ineludible compenetrazione di globale e locale propria dell’iperconnessione, **abbiamo bisogno di nuovi sensi** grazie ai quali costruire nuove sensibilità.

O *senseability*, un termine inglese molto bello e nuovo anch’esso, generato dalla commistione di “sense + ability” che mette l’accento sulla capacità di sentire, di percepire prima di tutto attraverso il nostro corpo. Dati e computazione (come algoritmi, intelligenza artificiale e tutte le altre forme di elaborazione software dei dati) sono al centro di questo fenomeno. Al centro, quindi, della nostra mutazione, della nostra capacità come esseri umani di interagire con l’ambiente, godere ed esercitare i nostri diritti.

   > **Adriano si sarebbe occupato di questo**. 

   > Avrebbe progettato oggetti data-driven con una componente algoritmica e computazionale importante,  coerente con i nostri bisogni e le nostre aspirazioni, e con pratiche del quotidiano. Oggetti che migliorassero la vita delle persone. 

   > La sua azienda avrebbe cercato il profitto, la sostenibilità, il successo di mercato. Ma allo stesso tempo si sarebbe presa carico di una nuova responsabilità etica e sociale estesa ai dati, al calcolo, alla presenza delle intelligenze artificiali nelle società umane, con tutte le conseguenze, le opportunità e i dilemmi che queste tecnologie si portano dietro. Un imprenditore del suo calibro non si sarebbe sottratto alla sfida del suo tempo.

![il Negozio Olivetti sulla Fifth Avenue di New York](images/Introduzione/olivetti1.jpg "il Negozio Olivetti sulla Fifth Avenue di New York")

*[Foto di Andreafist da Wikimedia Commons]*

Datapoiesis non era più solo una parola seducente. 

Si delineava un orizzonte di senso e di azione: progettare un’azienda il cui scopo fosse riposizionare i dati e il calcolo nelle nostre società, trasformandoli da un'industria prevalentemente estrattiva in qualcosa che contribuisce positivamente al benessere umano, per costruire relazioni significative ed empatia, solidarietà e partecipazione civica, conoscenza e informazione, produzione e condivisione. L’impresa avrebbe trovato casa nelle Fabbriche in rigenerazione, per produrre in quei luoghi storici oggetti nuovi figli del proprio tempo che abbiamo iniziato a immaginare e a descrivere così (dal testo del progetto): 

   > *“Gli oggetti datapoietici sono oggetti la cui essenza e carattere dipendono da dati e computazione: mobili, dispositivi, gadget e tecnologie indossabili (per la casa, la scuola, l’ufficio, lo spazio pubblico e gli altri spazi del nostro vivere) che, utilizzando grandi quantità di dati, si animano per consentirci di avere esperienza dei fenomeni complessi del nostro mondo globalizzato, trasformandoli in occasioni di riflessione, emozione, condivisione, discussione e, soprattutto, di presa di responsabilità ed azione partecipata.”*

**Da concetto Datapoiesis si era trasformata in una strategia**. Per realizzarla mancava un finanziamento iniziale che ci desse la libertà di sperimentare. L’occasione è stata offerta dal Bando **“ORA! Produzioni di cultura contemporanea”**, promosso da Compagnia di San Paolo. Al gruppo iniziale composto da noi con il nostro centro di ricerca HER - Human Ecosystems Relazioni, PlusValue e ICONA, si aggiunge Sineglossa: organizzazione culturale che, con il suo festival **Art+b= love (?)**, si dedica al dialogo fra arte, impresa e innovazione. 

   > Con questa compagine abbiamo partecipato al bando e lo abbiamo vinto.

Sono stati mesi di lavoro indefesso, che hanno visto la generosa partecipazione di partner che hanno creduto e appoggiato il progetto, convinti della necessità e dell’opportunità di realizzarlo.

Ci riferiamo agli amici di [Chirale] (https://www.chirale.it/), gli artigiani digitali che hanno realizzato OBIETTIVO, la prima opera d’arte datapoietica; alle gallerie e agli spazi culturali che hanno ospitato l'opera nel tour, come [Wild Mazzini] (https://www.wildmazzini.com/) a Torino, [Maison 22] (http://www.maisonventidue.it/) e l’[Ex Chiesa San Pietro Martire di Via Orfeo] (https://www.artribune.com/museo-galleria-arte/ex-chiesa-san-pietro-martire/) di Bologna e [Kilowatt] (https://kilowatt.bo.it/); le associazioni, le organizzazioni  e i progetti che hanno supportato gli eventi, come il Consorzio [Top-ix] (https://www.top-ix.org/it/home/), il [Circolo dei Lettori di Torino] (https://torino.circololettori.it), [Il Quinto Ampliamento] (http://ilquintoampliamento.it/), [Cittadini Illuminanti] (https://www.cittadini-illuminanti.org/web/), il [Museo Tecnologic@Mente] (http://www.museotecnologicamente.it/), [Piazza Grande] (http://www.piazzagrande.it/), [Banca Etica] (https://www.bancaetica.it/) e il [Comune di Bologna] (http://www.comune.bologna.it/). Gli speakers che sono intervenuti ai talk e alle tavole rotonde e il comitato scientifico. Questo vasto insieme di persone e organizzazioni hanno collaborato slegate da logiche di profitto, fornendo sostegno, spazi, professionalità e tempo a un progetto culturale di cui hanno condiviso lo sguardo e la direzione.

   > In questo senso Datapoiesis è già un’impresa. 

Ma c’è qualcosa che è andato oltre previsioni e aspettative. **A due mesi dal suo lancio la neonata OBIETTIVO è entrata a far parte della [Collezione Farnesina] (https://collezionefarnesina.esteri.it/collezionefarnesina/it/)**, lo straordinario esperimento di diplomazia culturale progettato dall’ambasciatore **Umberto Vattani**, allora direttore del MAE, grazie al quale capolavori del ‘900 e opere del terzo millennio convivono con gli spazi di lavoro del nostro corpo diplomatico e viaggiano nel mondo.    

   > La Farnesina ha riconosciuto all’opera la capacità di unire arte, ricerca e innovazione tecnologica, di sensibilizzare sui grandi temi del contemporaneo e di poter contribuire in modo attivo alla cooperazione internazionale, come vero e proprio elemento strategico intorno al quale sviluppare azioni che coinvolgano persone e istituzioni. 

E’ un riconoscimento che ci ha riempito di gioia e di fiducia nella visione e nel potenziale di questo progetto, in cui (dal documento di progetto):

   > *“Datapoiesis è il simbolo di una nuova stagione “data-driven” del made in Italy, in cui IoT (l’Internet delle Cose), Big data e Intelligenza Artificiale sappiano generare per le persone non solo efficienza, ma anche poesia e senso. Per raccogliere la sfida culturale e psicologica posta da dati e nuove tecnologie e restituire all’Italia un ruolo di leadership nel settore dell’innovazione partendo dall’arte e dal design.”* 

Come artisti e attraverso il nostro centro di ricerca, collaboriamo con città, istituzioni, università e imprese, coltivando un’aspirazione e un’opportunità: **trasformare l’Italia nel laboratorio europeo e internazionale dove si ripensano dati, intelligenza artificiale e computazione partendo partendo dalla cultura**. 

![OIA - Osservatorio Italiano Intelligenza Artificiale. Infoestetiche e panelli espositivi a cura di HER (ExGill, Roma, 2028)](images/Introduzione/OIA_Osservatorio_Italiano_Intelligenza_Artificiale_Panelli_espositivi_a_cura_di_HER_ExGill_Roma.jpg "OIA - Osservatorio Italiano Intelligenza Artificiale. Infoestetiche e panelli espositivi a cura di HER (ExGill, Roma, 2028)")

Fra il 2017 e il 2018, il contributo di Salvatore alla Task Force dell’AgID sull’intelligenza artificiale è stato la **["Sfida 9: L’Essere Umano”] (https://libro-bianco-ia.readthedocs.io/it/latest/doc/capitolo_3_sfida_9.html)**. Nelle linee guida di un documento governativo sull’introduzione dell’intelligenza artificiale in ambito PA è stata introdotta la necessità di (dal testo del Libro Bianco):

   > *“ideare e sostenere iniziative in cui artisti e designer lavorino fianco a fianco con ricercatori, umanisti, ingegneri e manager in ambito di IA”, 

individuando nella capacità di (dal testo del Libro Bianco):

   > *“innovare attraverso la bellezza, l’estetica ed il benessere e nello stimolare processi culturali e sociali di avanguardia” il vantaggio competitivo internazionale che ha da sempre contraddistinto l’Italia, con la capacità dell’arte di immaginare mondo”.* 

Si tratta di un’opportunità percorribile e cara all’Europa, lo testimonia bene l’esistenza di iniziative come [STARTS](https://www.starts.eu), un intero programma che sostiene progetti in cui gli artisti collaborano con le imprese e la ricerca per generare innovazione.

![The Futures of Work, mostra organizzata da HER all'interno di Starts Pavilion, Net Futures 2016, Bruxelles"] (images/Introduzione/Netfutures.jpg "The Futures of Work, mostra organizzata da HER all'interno di Starts Pavilion, Net Futures 2016, Bruxelles")

   > In un anno iniziato nel segno di disastri ambientali, tensioni politiche ed emergenze sanitarie globali, la scelta del modello di sviluppo su cui puntare nella concezione dell'impresa datapoietica diventa di primaria importanza. 

Fra i paesi forti del pianeta – da Cina, Stati Uniti, Russia, Francia – il modello che gode di miliardi di finanziamenti è un modello estrattivo il cui scopo è la information and computation warfare. Che si parli di disinformazione, fake news, salute, finanza predittiva, commercio o altro, il tentativo è raggiungere la supremazia dell'algoritmo, possedendo quello capace di estrarre più dati, di usare più risorse computazionali, di essere più "intelligente" dell'algoritmo dell'altra superpotenza computazionale. È un modello che richiama fortemente la corsa alle armi della guerra fredda.

Questo porta ovviamente a dei paradossi, anche direttamente collegati ai problemi cui si cerca di dar soluzione. Ce n’è uno emblematico. L'intelligenza umana ha più a che vedere col *"dimenticare"* che con il *"ricordare"*: sono tanto più intelligente tanto più sono bravo a scegliere cosa dimenticare. 

   > Il paradigma di IA che finanziamo si basa al contrario sul tentativo di ricordare tutto, dando in pasto alle reti neurali quanti più dati possibile. 

Le implicazioni negative sono enormi, e sono connesse innanzitutto alle necessità di estrazione massiva di dati dai comportamenti delle persone e dall'ambiente. A livello energetico il nostro cervello, per fare tutte le cose meravigliose che fa, consuma pochi milliampere di corrente. Con le attuali tecnologie per un riconoscimento di immagini si consuma quanto un'automobile per un anno.

Ha un senso? Pensiamo di no.

Pensiamo invece che ci sia un bisogno enorme di percorrere strade differenti, che hanno molto a che vedere con quelli che erano **gli intendimenti del made in Italy alla sua origine**: l’unione di arte, design, moda, lifestyle, mobilità, in piena collaborazione con i risultati della ricerca scientifica e dell'innovazione tecnologica, per trovare nuovi modi di portare nel mondo bellezza, salute, solidarietà, istruzione, consapevolezza e accesso alle opportunità. 

   > Se i settori che hanno dato vita al Made in Italy riusciranno ad unirsi di nuovo intorno alla dimensione dei dati e della computazione, c’è speranza che potremo tornare a leggere e a progettare la contemporaneità distaccandoci dall'attuale modello estrattivo, per abbracciarne uno generativo.

Datapoiesis per noi è tutto questo, e con questo intento ne abbiamo condotto la direzione artistica e scientifica. 

**Salvatore Iaconesi e Oriana Persico** 

*[HER she Loves Data | AOS - Art is Open Source]*




